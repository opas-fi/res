Aloitan JUMALAN, laupiaan Armahtajan, nimeen.
Lue julki Herrasi nimeen, joka on luonut,
luonut ihmisen hyytyneestä verestä.
Lue! Sillä Herrasi on ylevin;
Hän, joka on opettanut käyttämään kynää,
opettanut ihmiselle sen, mistä tämä ei ennen tiennyt.
Totisesti ihminen tekee syntiä,
koska hän kuvittelee elävänsä omista ansioistaan,
mutta totisesti, tie johtaa hänet jälleen Herransa luo.
Oletko nähnyt sitä, joka kieltää
(Jumalan) palvelijaa rukoilemasta?
Oletko nähnyt, seuraako hän itse johdatusta?
Tai kehoittaako hän jumalanpelkoon?
Oletko huomannut hänen väittävän totuutta valheeksi ja kääntävän sille selkänsä?
Eikö hän tiedä, että Jumala totisesti kaikki näkee?
Ellei hän herkeä sellaisesta, iskemme häntä otsaan,
valheelliseen, syntiseen otsaan.
Kutsukoon hän sitten apureitansa!
Me kutsumme myös soturimme.
Ei! Älä tottele häntä, vaan nöyrry ja lähesty Jumalaa!
